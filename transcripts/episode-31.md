In questa puntata abbiamo deciso di concentrarci sul controllo 8.4 della ISO 27001, quello relativo all’accesso al codice sorgente. A prima vista può sembrare un aspetto burocratico, quasi marginale, ma in realtà ha implicazioni tecniche enormi e coinvolge praticamente qualsiasi organizzazione, anche quelle che formalmente non sviluppano software.

Nel nostro percorso professionale abbiamo visto che quasi tutte le aziende, anche quelle che producono tutt'altro, finiscono prima o poi per creare del software “homemade”. A volte si tratta di semplici script, altre volte di script più raffinati, altre ancora di veri e propri applicativi artigianali che però finiscono in produzione e diventano parte integrante delle operation. Dalla sincronizzazione di dati tra sistemi diversi, ai piccoli gestionali interni, fino a casi in cui l’intero processo di inserimento ordini e gestione operativa era affidato a un gestionale sviluppato completamente in casa.

La qualità del codice non è il punto centrale: ciò che conta sono le conseguenze sulla sicurezza informatica quando un’organizzazione gestisce e conserva internamente pezzi di codice, spesso senza alcun controllo né struttura.

Molte aziende, durante la certificazione ISO 27001, tengono fuori scopo la parte di sviluppo software perché ritengono — erroneamente — di non fare sviluppo. In parte è vero che non lo fanno in modo professionale o strutturato, ma nei fatti qualsiasi azienda crea integrazioni, automazioni, mini-strumenti, soprattutto nel mondo Windows o Linux. Il problema è che questa produzione è spesso considerata marginale, non degna del rigore tipico dello sviluppo software, e quindi viene affidata a strumenti improvvisati, archivi estemporanei, condivisioni non controllate, permessi indefiniti. Nessuno sa davvero chi può accedere a cosa, come vengono conservati i sorgenti, né come vengono gestite le credenziali all’interno dei codici.

Ce ne accorgiamo spesso sul campo, quando troviamo pezzi di codice in cartelle dove non dovrebbero essere, magari su share dimenticate. O durante gli audit: alla domanda “Sviluppate codice?”, la risposta frequente è “No, noi vendiamo bulloni o patate”, salvo poi scoprire che una parte del processo di business passa proprio da software interno. E nei contesti sistemistici capita la stessa cosa con gli script: dal punto di vista offensivo, ottenere un set di script di automazione può essere persino più dannoso che accedere al sorgente di un’applicazione complessa, perché quegli script spesso contengono informazioni cruciali sulla gestione dell’infrastruttura.

Ci vengono in mente due esempi particolarmente comuni:

– le librerie DLL sviluppate internamente in piccole aziende per integrare CRM e sistemi custom;
– i sorgenti dei PLC, quasi sempre archiviati come file ZIP con data e ora dentro cartelle Windows, raramente in un repository strutturato. Nel codice dei PLC c’è spesso parte della proprietà intellettuale del processo produttivo.

Abbiamo raccolto negli anni numerosi esempi reali. In uno, i sorgenti destinati a dispositivi IoT erano conservati su una share di rete accessibile a tutta l’azienda. Questo significava che chiunque, interno o attaccante che avesse compromesso un singolo endpoint, poteva modificare una libreria e introdurre una funzionalità malevola destinata poi a essere distribuita su tutti i device venduti ai clienti.

La soluzione, in questi casi, sarebbe semplice: non usare share di rete, ma strumenti di versionamento. Che sia Git o qualunque altro sistema, nel momento in cui lo adottiamo siamo naturalmente portati a impostare permessi, ruoli, revisioni e visibilità controllata. Tutto ciò riduce drasticamente il rischio di manipolazioni del codice e migliora contemporaneamente l’operatività: backup centralizzati, versionamento, test, revisioni e un flusso di lavoro chiaro.

Lo stesso vale per gli script. In passato, molti di noi — noi compresi — creavano script “della domenica”: li scrivevamo, funzionavano ed era finita lì. Ma in tanti ambienti ancora oggi gli script sono distribuiti direttamente sui server e vivono solo lì, magari da dieci anni, senza versionamento, senza controlli, con credenziali hardcodate al loro interno. A volte queste credenziali sono quelle personali del sistemista e, peggio ancora, non sono mai cambiate nel tempo.

Questi errori avvengono anche in aziende strutturate. Quando uno script vive solo sul server di produzione, nessuno può controllare se è stato alterato, se contiene dati sensibili o se include password valide. In un caso, un semplice script di upload FTP conteneva una credenziale che, su sistemi Unix, era anche valida via SSH: risultato, si otteneva accesso a una macchina esterna del fornitore, esponendo tutta la supply chain.

Da qui nasce la necessità di strutturare la gestione del codice — anche e soprattutto quello che non consideriamo “vero” software. Versionare tutto permette di avere un unico punto di verità, tracciare i cambiamenti, gestire revisioni, rilevare manipolazioni non autorizzate. Nel momento in cui un attaccante prova a modificare un file sul server senza aggiornare la repository, lo scostamento emerge immediatamente.

Certo, Git non è lo strumento più amichevole del mondo, e per chi arriva dal mondo sistemistico può sembrare un ostacolo. Il lavoro in team richiede regole, processi di merge, branch, test e gestione dei conflitti. Ma la complessità non può essere una scusa: serve la consapevolezza aziendale, una policy chiara e una spinta dall’alto verso il basso. L’iniziativa del singolo non basta: senza un processo condiviso fallisce inevitabilmente.

Quando ci si struttura, anche gli eventuali tentativi di manomissione diventano visibili: un commit sospetto su master, notifiche automatiche ai membri del team, revisioni forzate. È tutto tracciato e verificabile.

In chiusura, ci piacerebbe coinvolgere in futuro qualcuno che sviluppa software di mestiere, così da avere un confronto ancora più ricco: da chi vive quotidianamente le buone pratiche di versioning a chi invece ancora fatica ad adottarle, come molti che si occupano solo di scripting o automazione. Sarebbe un punto di vista prezioso per continuare questa riflessione.
