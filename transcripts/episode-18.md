Siamo felici di ritrovarvi in un nuovo episodio di *Info Sec. Unplugged*. Questa volta vi parliamo dai nostri nuovi uffici di Verona, ancora da inaugurare. Abbiamo deciso di affrontare un tema centrale per chi gestisce la sicurezza informatica aziendale: la rete, vista con gli occhi di un IT manager o di un CISO che entra in un’azienda già strutturata.

Quando si eredita una rete esistente, la prima domanda che ci poniamo è: come è stata gestita finora? Quali sono i punti di accesso, le aree sensibili, i servizi esposti? In un’azienda multisede, poi, entrano in gioco connessioni tra filiali, VPN, MPLS e tutta una serie di infrastrutture che spesso non sono documentate. È raro trovare uno schema aggiornato e completo della rete, ma è da lì che bisogna partire.

Quasi sempre, il CISO che arriva si trova davanti a un ambiente diviso in zone: la rete esterna, la DMZ e una o più reti interne. Purtroppo queste suddivisioni sono spesso nate “a sentimento”. La DMZ, per esempio, è onnipresente, ma non sempre si sa davvero perché esista o quali sistemi dovrebbe contenere. In origine serviva a ospitare i servizi esposti verso internet, ma nel tempo se ne è perso il senso. Nelle reti più vecchie si ragionava ancora perimetrale, come vent’anni fa: dentro tutto è trusted, fuori tutto è pericoloso. Ma oggi questa visione non regge più. Le minacce arrivano anche dall’interno: un utente distratto, un malware, un dispositivo compromesso. Quella che chiamavamo “zona trusted” è diventata spesso il punto di ingresso degli attacchi.

La segmentazione e la segregazione della rete sono concetti che oggi vanno chiariti: la segmentazione separa logicamente i domini di rete, ma se tra le reti non c’è un controllo reale — ad esempio solo un routing libero — non c’è vera sicurezza. Le ACL sui router, ad esempio, sembrano una soluzione semplice, ma sono difficili da gestire e inefficaci: non controllano i protocolli, non ispezionano il traffico e possono essere facilmente aggirate. Hanno senso solo in casi molto specifici, come isolare una rete guest, e comunque richiedono automazione per non diventare ingestibili.

In un’architettura più moderna, invece, il controllo del traffico passa dai firewall. Questi dispositivi permettono di avere visibilità, bloccare connessioni indesiderate e capire cosa sta attraversando la rete. È qui che entra in gioco il design: c’è chi preferisce una struttura a doppio bastione (interno ed esterno), chi un singolo cluster centrale. La scelta dipende dal carico e dall’organizzazione, ma noi preferiamo soluzioni monovendor: gestire due firewall di brand diversi raddoppia la complessità, i log, le regole, la formazione delle persone. Solo in casi molto particolari — come ambienti OT o applicazioni industriali — può avere senso differenziare i vendor.

Un’altra realtà che incontriamo spesso riguarda le reti multisede e MPLS. Sono ancora molto diffuse e, di solito, mal segmentate: tutti parlano con tutti. Idealmente si dovrebbe preferire una topologia hub-and-spoke, con un nodo centrale che filtra il traffico e applica le regole di sicurezza. Ma nelle grandi catene o nel retail, dove si parla di centinaia di punti vendita, bisogna sempre considerare la sostenibilità: mettere un firewall per ogni negozio è un investimento enorme. In questi casi entrano in gioco soluzioni SD-WAN o cloud-based, che permettono una gestione centralizzata e più economica.

A questo punto, però, la vera sfida non è solo tecnologica: è metodologica. Il CISO deve prima di tutto capire cosa c’è, dove sono i dati e come vengono usati. La protezione parte da qui: mappare le risorse, i flussi, i servizi e soprattutto chi può o non può parlare con chi. In una logica Zero Trust, infatti, non ci fidiamo mai di default: ogni utente, dispositivo e applicazione deve essere autenticato, autorizzato e verificato in base al contesto. Ma per arrivarci serve visibilità.

Molto spesso questa visibilità manca: non si sa chi parla con chi, quali servizi comunicano tra loro, quali flussi esistono davvero. È qui che firewall e sistemi di telemetria diventano strumenti preziosi. Anche con enforcement minimo, possono monitorare il traffico e permetterci di stringere progressivamente le maglie. Altri strumenti come NetFlow o IPFIX aiutano a visualizzare le conversazioni tra le reti, anche se forniscono solo un’immagine parziale. È importante non concentrarsi solo sui flussi più voluminosi: anche le comunicazioni minori, come DHCP o DNS, sono essenziali.

Tornando alle DMZ, il concetto originale era semplice: accettare connessioni da internet ma non uscire verso l’esterno. Oggi invece molte applicazioni necessitano di contattare servizi online per aggiornamenti, validazioni di certificati o API. Queste aperture in uscita sono spesso diventate la porta d’ingresso dei malware e dei command & control. Nelle DMZ moderne, poi, si trovano spesso reverse proxy che, se non configurati correttamente, finiscono per bypassare del tutto la protezione. Lo stesso vale per gli ambienti più piccoli, dove capita di vedere sistemi di videosorveglianza o building automation esposti direttamente su IP pubblici: veri e propri cortocircuiti di sicurezza.

Non mancano neppure errori grossolani: server in DMZ che hanno anche una scheda di rete collegata direttamente alla rete interna, oppure host infrastrutturali — come hypervisor o storage — connessi alle stesse VLAN dei server applicativi. Sono configurazioni che annullano qualsiasi concetto di separazione e rendono inutile ogni firewall.

In realtà, sistemare tutto questo richiede spesso un passo indietro: guardare la rete con occhio critico, capire dove siamo e dove vogliamo arrivare. Il CISO ha il compito più difficile: deve convincere l’organizzazione a fermarsi, rivedere, investire, spesso andando contro la logica del “funziona così da vent’anni”. Ma è proprio lì che si gioca la vera sicurezza. Serve un’analisi metodica, una mappatura completa, la definizione di priorità e una pianificazione per fasi. Non è un cambiamento immediato, ma è l’unico modo per costruire una rete moderna, segmentata, monitorata e realmente sicura.

E così, concludiamo questo episodio di *Info Sec. Unplugged*. Nella prossima puntata entreremo nel dettaglio tecnico del design di rete e delle sue implicazioni di sicurezza.
